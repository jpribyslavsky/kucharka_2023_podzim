# GIT kuchařka kurzu DA testování

## Tatarák z olomouckých tvarůžků

### Suroviny
* 200 g olomouckých tvarůžků
* 1 větší cibule
* 100 g másla
* 1 lžička hořčice
* 1 stroužek česneku
* 1 lžička sladké papriky
* 1 lžička chilli (nemusí být)
* 2 syrové žloutky

### Postup přípravy
1. Máslo utřeme s nastrouhanými tvarůžky do pěny.
2. Přidáme nadrobno nakrájenou cibuli, papriku, hořčici, čili a natřený česnek a žloutky. 
3. Vše promícháme a podáváme na opečeném, očesnekovaném chlebu s dobře vychlazeným pivem.

Přeji dobrou chuť. Konzumaci nedoporučuji před důležitou schůzkou, pokud tedy není online :-)

_Autor: Jan Přibyslavský_

---
## Sirup z plodů černého bezu

### Suroviny
* 500 g bobulí černého bezu
* 500 ml vody
* 500 g cukru krupice
* 1x lžička kyseliny citronové
* koření (vanilka, badyán, kardamon, hřebíček nebo směs koření na svařák)


### Postup přípravy
1. Omyté plody černého bezu, kyselinu citrónovou a vodu dáme do hrnce, přidáme koření a přivedeme k varu. Vaříme 10 minut a poté rozmačkáme mačkadlem na brambory.
2. Vaříme ve varu dalších 10 min.
3. Přecedíme přes cedník, poté ještě jednou přes plátno a znovu uvedeme do varu na 5 min. Do šťávy přidáme cukr, necháme rozpustit.
4. Ještě horký sirup plníme do uzavíratelných čistých lahví a skladujeme v lednici.

Sirup je výborný na domácí limonádu nebo v zimě do čaje. 
Je to skvělý pomocník v době chřipek, nachlazení a rým. Zvyšuje imunitu, působí protizánětlivě, má antioxidační účinek a pomáhá bojovat s virovými i bakteriálními infekcemi.

Jen POZOR - plody musí být opravdu z keře černého bezu (Sambucus nigra), dostatečně zralé a musí se vařit minimálně 20 minut. Syrová šťáva totiž může být nejedlá až jedovatá.

_Autor: Mirka Vybíralová_

---